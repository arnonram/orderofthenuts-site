---
author: ארנון רם
title: פירסום
subtitle: "בעודי יושב מתחת לעץ הצפצפה, התבוננתי בטקס שנערך לכבודי על הדשא שזה עתה נגזם"
date: "31/12/2001"
lang: heb
---

בעודי יושב מתחת לעץ הצפצפה, התבוננתי בטקס שנערך לכבודי על הדשא שזה עתה נגזם. רוח קלה נשבה בעורפי.

בנוסף לעלים היבשים שחוללו בעצלתיים לרגלי, נשאה ממני הרוח, את מילותיהם של המדברים, והרחיקה אותם ממני, והם אבדו לי לעד.

זה לא היה מתוכנן, את הטקס ארגנו בחופזה. אם הייתי יכול הייתי מחזיר את השעון לאחור, לפני שהתפרסמתי.

הכול קרה כול כך מהר, ותפס אותי ועוד רבים אחרים לא מוכנים. לו רק יכולתי להתכונן מראש הייתי מבקש מהם שיפסיקו לדבר שטויות.

מכולם.

רק התפרסמתי וכבר כולם מהללים ומשבחים, אפילו אנשים שאני בכלל לא מכיר, וכמה שאני מכיר יותר מדי טוב. מיכל, למשל, חברתי לשעבר, אמרה למצלמות מבלי להתבייש כמה טוב אני, מבין ומתחשב. אני מחייך לעצמי ונזכר בקללות שכמעט ניפצו את שמשות החלון, ביום בו נכנסה לחדרי בקיבוץ עם המפתח הרזרבי שנתתי לה כמה חודשים לפני.

אני שוכב עירום במיטתי, מעלי מתנועעת בלהיטות דנה, גם היא עירומה.

עד שהתפרסמתי לא הייתה למיכל מלה טובה אחת לומר לי, או עלי. וגם דנה עזבה אותי כשמצאה לעצמה אחד מוכשר יותר.

חייכתי לעצמי כששמעתי את דודתי מדברת בהתלהבות וכולה נרגשת. כשסיפרה כמה תמיד הייתי ילד ממושמע וטוב, וחברתי. "תמיד הוא התרוצץ עם חברים" אמרה והצביעה אל עבר העץ הגדול שעל ענפיו היינו מתפסים אני והחבורה. ומשם זורקים היינו בלונים ממולאים במים, או ביצים שהגנבנו מהחדר-אוכל, על חברי הקיבוץ המבוגרים. לפעמים גם היינו מתערבים מי מעיז, וזורקים לתוך חלונה של דודתי או של אימא של רועי.

"איזה מין חינוך אתה מקבל" הייתה צועקת עלי ואחר גם על אימי, אחותה הצעירה.

איזה מפורסם אחר, בחליפה מחויטת, עם עיניים עייפות. מבט של חשיבות עצמית על פניו, דיבר יפה ואמר מילים שכנראה חשב שיגרמו לי עונג לשמוע.

הוא גיבב עלי שבחים. כאילו אכפת לי, רק שלא יציק לאבא. אולי הוא סתם מנסה למשוך תשומת לב.

"מלח הארץ" הוא אמר. ואני אף פעם לא הבנתי את הביטוי הזה. הרי מלח שוקע במים ומתמוסס, הלו כן? מה הוא רוצה שאני אשקע ואתמוסס?

"כן ירבו" הוא אומר, ואני יודע שאם היה מכיר אותי קצת יותר, לא היה מדבר כך.

אני שלא סיימתי אפילו חצי מהבגרויות, אני שפעם אחת ברגע של כעס וכאב, סטרתי לחברתי, שרק ניסתה לנחם ולהרגיע. אני שדפקתי נפקדות בזמן אימון מתקדם כי נמאס ועייפתי.

אני ש. . .

השיש שעליו ישבתי מתחת לעץ נעשה קר ולא נוח.

חייכתי קלות כשראיתי את יוסי, ונזכרתי איזה חברים טובים הינו. פעם, לפני השנה שעשיתי עם משפחתי בצרפת. כשחזרנו חשבתי ששוב נהיה חברים, כאילו רק נסעתי לסוף שבוע אצל סבא וסבתא. אבל הוא השתנה. אולי אני?...אולי שנינו?...

לא דיברנו הרבה מאז. חבל.

רועי נעשה החבר הטוב ביותר שלי, גם אני שלו.

יורדים לאילת ביחד, מתחילים עם בחורות ביחד, התגייסנו באותו יום, וגם איכשהו הצלחנו להגיע לאותה פלוגה. החלטנו שנעבור לתל-אביב ונשכור דירה בגבעתיים על רחוב עמוס.

רועי לא הצליח להגיע לטקס. הוא בבית חולים המסכן, מחוסר הכרה, הרופאים עדיין לא הצליחו לייצב את מצבו, גם כעשרים שעות לאחר הפיגוע.
ראיתי את אבא מתכונן לדבר ונעמדתי.

הרוח פסקה מלנשוב בעורפי, והעלים נרגעו ממחולם. יכולתי לשמוע רגע של לחשושים מהקהל לפני שאבי השתעל קלות. הוא הרים את עיניו והסתכל סביב. לאחר דקה הוריד את עיניו והתבונן כאילו לא מבין את המילים שמודפסות על דף הנייר.

הרוח נשבה מצוננת את פני, הביאה עימה את מילותיו של אבי.

הוא בכלל לא מתבונן במילים, הוא קורא אותם כאילו מעל לוח ליבו.

דמעות החלו למלה את עיני, ולזלוג על פני.

אבא אמר קדיש.
